Yarın daha etkili yağış beklendiğini belirten Meteoroloji 4’üncü Bölge Müdürü Erol Aydın, kent merkezi ağırlıklı olmak üzere Alanya, Manavgat, Serik, Aksu, Döşemealtı, Kaş, Finike ve Demre ilçelerinin yağıştan etkileneceğini söyledi. Yarın öğle saatlerinde etkisini gösterecek rüzgarın da yağmurla birlikte fırtınaya dönüşebileceğine dikkati çeken Aydın, "24 saatte 100, 48 saatte ise 200 kilogramı bulan kısa vadede rekor yağış bekliyoruz. Sel, su baskınları ve taşkın tehlikesi yaşanabilir. Öğle saatlerinde 6- 8 kuvvetinde, yani saatteki hızı 100 kilometreyi bulabilecek rüzgar, özellikle sahil yollarının kullanımını imkansız kılabilir. Geçen yıl özellikle Demre’de yaşanan gibi yol çökmeleri, taşkınlarla karşılaşabiliriz" diye konuştu.
